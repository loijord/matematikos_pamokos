## Pradžia
#### Kokios būna matematikos?
Pamoką pradėjome nuo susipažinimo. Tada po truputį pradėjau pasakoti, apie tai, kaip aš pats žiūriu į matematiką. 
Man labai gerai sekėsi mokyklinė matematika, labai sudomino olimpiadinė matematika ir vidutiniškai sekasi aukštoji matematika.
Kad būtų lengviau įsivaizduoti:
* mokykline matematika laikau žinias apie uždavinių sprendimą pagal vadovėlyje pateikiamas procedūras.
* olimpiadine matematika laikau žinias apie uždavinių sprendimą, kai uždaviniai yra nestandartiniai, neturintys iš anksto žinomų sprendimo taisyklių.
* aukštąja matematika laikau žinias apie skirtingas matematikos teorijas, susidedančias iš teoremų ir griežto, 
mokyklinėje matematikoje retai sutinkamo jų pagrindimo.

#### Kokie būna matematikos supratimai?
Taip pat užsiminiau, kad matematikos supratimą galima skirstyti taip pat šitaip:
* sąvokinis, kuomet giliai suprantame, kas yra nagrinėjami objektai, kur jie pasitaiko, kokios panašios patirtys padeda juos perprasti.
* procedūrinis, kuomet gerai mokame taisykles ir procedūras tam, kad galėtume spręsti uždavinius apie šiuos objektus.

#### Kartojimasis ir kodėl jo nepakanka?
Matematikos pamokose reikalaujama daugiausia procedūrinio supratimo. Norint gerai mokytis matematiką, reikia kartotis uždavinius, 
kol taisyklių taikymas uždaviniuose tampa savaiminiu procesu. Panašiai būna ir mokantis bet ką kita, pavyzdžiui vairuoti. iš pradžių informacijos gausa kelia stresą, o po to kasdien kartojantis (vairuojant), įgytus įgūdžius galime taikyti savaime, be streso.
Procedūriniam mąstymui būdingas taisyklių įsiminimas, kuomet prisimename simbolių pozicijas (pvz. paverskime du ir vieną trečiąją paprastąja trupmena). Tačiau kasdienėse situacijose informaciją tokiu būdu įsimename retai, o kartojamės tik spręsdami uždavinius.
[Yra žinoma](http://norvaisa.lt/matematika/mokykline-matematika/kokie-matematiniai-gebejimai-butini-xxi-amziuje-ir-ar-planuojame-juos-ugdyti/), kad daugumai moksleivių procedūrinio supratimo stiprinimas kelia pažymį tik iki tam tikros ribos. 
Norint rezultatus pagerinti reiktų skirti daugiau laiko, nei numatyta mokyklos programoje, t.y. aukoti laisvalaikį. Tad ką daryti, jei kartotis uždavinius nepakanka?

#### Nauji mokymosi būdai
Atsakymas: stengtis įgyti sąvokinį supratimą. Matematiką kiekvienas savo mintyse konstruojame patys. Sąvokinis supratimas yra tarsi statybinė medžiaga, kuri įeina į šią protinę konstrukciją. 
Jei jis yra silpnas, tai ir konstrukcija bus nuolat griūnanti: taisyklės nuolat pasimirš, o ką tik išmoktų negalėsime ilgam įsiminti. Todėl ne mažiau svarbiau už kartojimąsį yra tinkamų (t.y. ilgai išliekančių) įsiminimo būdų atradimas. 
Toks atradimas, vėlgi, ateina tik per sąvokinį supratimą.

Kaip įgyti sąvokinį supratimą? Manau, jog gvildenant bet kokius uždavinius arba nagrinėjant bet kokią temą, reikėtų samprotauti klausimais, tokiais kaip:
* kas yra nagrinėjamas objektas?
* kaip pasikeis vienos objekto savybės keičiant kitas?
* kur jis pasitaiko?
* kokios panašios patirtys padeda suprasti naujas taisykles?
* ne tik kaip, bet ir kodėl?
* kokių paprastesnių, bendresnių, panašių atvejų uždaviniui galima sugalvoti?

Baigus sprendimą ir samprotavimą galima taip pat pagalvoti, ko naujo išmokome. Laikui bėgant galima pastebėti, kad nors uždaviniai ir 
jų sprendimo procedūros yra vis naujos, samprotavimas remiasi vis tais pačiais pasikartojančiais ramstiniais klausimais. Vadinasi, per užsiėmimus ne tik kartosime sąvokas ir uždavinių sprendimą, 
bet ir kaip kelti ramstinius klausimus ir į juos atsakyti.



